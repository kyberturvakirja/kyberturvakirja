# Kyberturvan hallinta

Hyvä kyberturva alkaa turvattavien tietojen ja niihin liittyvien riskien
tunnistamisella. Riskien minimointi ja niihin liittyvät tekniset ja
henkilöstön osaamiseen liittyvät toimenpiteet otetaan käyttöön siinä
laajuudessa kuin riskien hallinta vaatii.

## Mistä kyberturva koostuu?

Kyberturvalla suojataan yrityksen pääomaa (kuten tietoa). Yrityksen
kyberturva rakentuu laajasta joukosta erilaisia osa-alueita. Aihetta
käsitellään usein vain teknisestä näkökulmasta, mutta kokonaisuuteen
nivoutuu paitsi teknologia, myös henkilöstön osaaminen ja toimintatavat,
organisaatiokulttuuri sekä kumppanuusverkoston toiminta. Toki tekniset
ratkaisut ovat tärkeitä ja niiden ylläpito (mm. päivitykset) muodostaa
hyvän kyberturvan perustaa. Moderniin kyberturvastrategiaan tulee
kuitenkin sisällyttää myös henkisen pääoman hyödyntäminen ja sen
kehittäminen---ei ainoastaan vuotojen estäminen teknisillä toimilla.

Yleisellä tasolla tarkasteltuna kyberturvan hallinta viittaa tapaan
tehdä kyberturvaa koskevia päätöksiä -- kuka päätöksiä tekee, millä
perusteilla ja menetelmillä niitä tehdään, ja kuinka usein niitä
tehdään. Nämä asiat tulee selkeyttää, jotta kyberturvaan liittyvä
toiminta on sujuvaa. Päätettäviin asioihin kuuluvat kyberturvariskien
tunnistaminen ja niihin varautuminen, mutta myös kyberturvatyön
organisointi; kenen vastuulle (sisäisesti tai ulkoisesti) mikäkin
kyberturvan osa-alue luotetaan.

Tässä luvussa esitellään kyberturvan hallintaan liittyviä aiheita. Itse
turvaamiseen liittyvät toimet käydään läpi seuraavassa luvussa
osa-alueittain.

## Riskien tunnistaminen

Merkittävien uhkatekijöiden ja niiden toteutumiseen liittyvien
liiketoimintariskien tunnistaminen auttaa tekemään fiksuja päätöksiä
siitä mihin suojatoimiin kannattaa panostaa eniten. Yrityksen eri
toimijoiden välinen keskustelu on tässä tärkein työkalu. Johto voi usein
ymmärtää parhaiten mikä yrityksen tieto on houkuttelevinta hyökkäyksille
ja toisaalta kriittisintä omalle liiketoiminnalle. Itse työn tekijät ja
tekniset asiantuntijat tuntevat usein parhaiten työnteon kriittiset
vaiheet ja osaavat ottaa kantaa suojatoimenpiteisiin. Pallotteluun voi
myös hyödyntää ulkoisia lisäkäsiä teknisen toteutusprojektin ohessa tai
lisäksi.

Riskien tunnistuksessa kannattaa ensin pohtia mikä tieto on
arkaluonteista joko levitessään (esim. yrityssalaisuuksien vuotaminen)
tai tuhoutuessaan (esim. kirjanpito tai asiakastiedot). Tieto, jota
yritys erityisesti tarvitsee liiketoiminnassaan kannattaa turvata
vahvasti. Toisena näkökulmana kannattaa miettiä mihin tietoon
kuvitteellinen hyökkääjä pääsee helposti käsiksi. Internetissä olevan
palvelimen suojaukseen joutuu käyttämään enemmän ajatusta kuin valmiiksi
melkoisen turvallisen toimiston lukitun kaapin turvaamiseen (paitsi
varmuuskopioinnin kannalta). Kolmantena huomioitavana asiana kannattaa
miettiä yrityksen tietoihin kohdistuvia lakeja ja säännöksiä---tuleeko
jotain toimenpiteitä tehdä, jotta yritys täyttää velvollisuutensa eikä
joudu yllättäviin vaikeuksiin tulevaisuudessa? Yksi tärkeä esimerkki
tällaisesta on EU:n tietosuoja-asetus, GDPR, joka säätelee yritysten
henkilötietojen käsittelyyn ja turvaamiseen liittyviä velvollisuuksia.

Kun riskit on listattu, ne kannattaa pisteyttää niiden kriittisyyden
(kuinka paha tilanne on jos riski toteutuu) ja todennäköisyyden (kuinka
helposti riski toteutuu) mukaan. Erittäin kriittiset ja todennäköiset
riskit ovat kaikkein tärkeintä hallita. Tämän jälkeen riskien hallintaan
voi alkaa järjestelmällisesti tekemään suunnitelmia. Kun tehtäviä
asioita listaa ylös, muodostuu riskienhallintasuunnitelma, joka
määrittelee yrityksen strategiaan toimenpiteitä riskien välttämiseksi.
Strategiaa voi ja kannattaa päivittää ja kehittää. Yksinkertaisimmillaan
tämä voi olla lista tyyliin: "Riski: asiakastiedot vuotavat
palvelimelta, erittäin kriittinen, melko todennäköinen. Tehtävä: kysy
IT-palveluntarjoajalta voiko asiakastietoja siirtää verkosta vaikka
toimiston koneelle tai voiko tietoja suojata muulla tavalla. Tee
suunnitelma yhdessä asiantuntijan kanssa." Suunnitelmissa kannattaa
myös miettiä miten riskin toteutuminen tunnistetaan ja miten pahimmassa
tilanteessa reagoidaan.

Kun jonkinasteinen suunnitelma on valmis, se täytyy laittaa käytäntöön.
Paraskaan suunnitelma ei tee mitään laatikon pohjalla. Tarvittavat
toimenpiteet täytyy tuoda kaikkien tekijöiden tietoisuuteen---joko
kouluttamalla tai muuten yhdistämällä jokapäiväiseen toimintaan.
Esimerkiksi riski "Hyökkääjä soittaa puhelimella, esiintyy asiakkaana
ja pyytää luottamuksellisia tietoja" voidaan ottaa haltuun
ohjeistamalla puhelimeen vastaavat ihmiset siitä, että tietoja kysyvät
asiakkaat täytyy aina varmistaa kysymällä asiakasnumeroa ja
varmistamalla että pyyntö tulee tunnetusta puhelinnumerosta tai
sähköpostiosoitteesta. Aika ajoin on hyvä varmistaa, että sovitut toimet
tulevat tehdyksi ja pysyvät työkalupakissa, eivätkä pääse unohtumaan.

Kun suunnitelma on toiminnassa, voi keskittyä normaaleihin töihin, mutta
riskejä täytyy silti tarkkailla. Tarkkailun ei tarvitse olla jatkuvaa,
mutta jollain tavalla riskien toteutuminen olisi hyvä huomata, jotta
tilanteeseen voidaan reagoida. Kriisitilanteisiin reagoinnista lisää
luvussa 4.

Ajantasaista tietoa eri riskeistä tarjoaa Kyberturvakeskuksen
Kybermittari osoitteessa
https://www.kyberturvallisuuskeskus.fi/kybermittari

> Tärkeimmät vinkit
> 
> -   Tunnista riskit
> -   Tee riskienhallintasuunnitelma
> -   Kouluta henkilöstö ja pidä suunnitelma elossa
> -   Tarkkaile ja reagoi

### Esimerkkejä riskeistä

Yrityksen kyberturvariskit ovat moninaiset ja muuttuvat ajan saatossa,
joten mikään valmis lista ei kata yksittäisen yrityksen kaikkia
suojattavia osa-alueita. Tässä kuitenkin muutamia esimerkkejä
huomioitavista riskeistä.

**Tietomurrot:** Ulkopuoliset hyökkääjät voivat tunkeutua
yrityksen järjestelmiin ja aiheuttaa haittaa tietoja varastamalla tai
aiheuttamalla haittaa tietojärjestelmän toiminnalle. Myös tietojen
vuotamisella voidaan uhkailla.

**Heikot salasanat:** Käyttäjien heikot salasanat tai jaetut
ylläpitotunnukset lisäävät tietoturvaloukkausten riskiä. Monivaiheisen
tunnistautumisen käyttöönotto suojelee suurelta osalta
identiteettivarkauden riskejä.

**Haittaohjelmat:** Erilaiset haittaohjelmat ovat yksi yleisimpiä
kyberturvariskejä ja altistavat tietojen menetykselle ja kiristykselle.
Esimerkiksi lunnasohjelma voi estää pääsyn kaikkiin tietokoneella tai
palvelimella oleviin tietoihin, ellei uhri maksa lunnasmaksua
haittaohjelman tekijälle.

**Sisäiset uhat:** Henkilöstö, kumppanit tai alihankkijat voivat
tahallisesti tai tahattomasti aiheuttaa tietoturvaloukkauksia
esimerkiksi tietoja tuhoamalla tai vuotamalla.

**Puutteelliset päivitykset:** Päivityksillä korjataan tunnettuja
tietoturva-aukkoja, ja ilman päivityksiä ulkoiset toimijat voivat
helpommin murtautua palveluihin.

**Sosiaalinen manipulointi:** Yksi hyökkääjälle helpoimpia tapoja
murtautua tietojärjestelmään on soittaa puhelimella ja kysyä sen
käyttäjätunnusta tai pyytää tietojen muuttamista esimerkiksi
työntekijänä tai yhteistyökumppanina esiintyen.

**Fyysinen turvallisuus:** Tietoja vuo vuotaa tai hävitä
varkauden tai luvattoman pääsyn takia.

**Tietojen kalastelu:** Tunnuksia tai muuta sensitiivistä tietoa
voidaan kalastella sähköpostin tai puhelimen välityksellä---esimerkiksi
viralliselta näyttävä sähköposti voi ohjata aidolta näyttävälle mutta
hakkerin omistamalle sisäänkirjautumissivustolle, joka vuotaa salasanan
hakkerin tietoon.

## Kriittisen tiedon tunnistaminen

Yritykselle kriittisen tiedon tunnistaminen on hyvä aloittaa arvioimalla
liiketoiminnan tavoitteet, ja määrittelemällä tälle kriittiset tiedot.
Usein nämä tiedot sisältävät esimerkiksi asiakasrekisterit,
liiketoimintasuunnitelmat ja taloudelliset tiedot. Mitä tietoja
käytetään yrityksen jokapäiväisessä toiminnassa? Ilman mitä tietoja
liiketoiminta olisi ongelmissa?

Toinen tapa tunnistaa kriittistä tietoa on miettiä tiedon arvoa
liiketoiminnalle. Arvokasta tietoa voi olla esimerkiksi
tuotekehitystieto tai -tietämys. Tieto ei välttämättä ole aina
digitaalisessa muodossa, ja myös osaamisen säilyttäminen yrityksen
jatkuvuuden varmistamiseksi voi olla osa kriittisen tiedon listausta.

Tietoja voi tunnistaa myös miettimällä tietovirtoja, eli miten tieto
yrityksessä syntyy, miten se liikkuu ja miten sitä käsitellään: asiakas
soittaa tilauksen puhelimella, se kirjoitetaan ylös työlistaan,
toteutuksesta tehdään asiakkaalle kuitti ja itselle raportti. Usein
tietovirrat kulkevat jonkin tietojärjestelmän kautta, ja tiedon
liikkumista miettiessä on helppo tunnistaa erilaiset järjestelmät, jotka
vaativat suojausta.

Ei myöskään tule unohtaa yksilöitä koskevan tiedon kriittisyyttä.
Tallennetut henkilötiedot---riippumatta siitä ovatko ne liiketoiminnan
kannalta merkityksellisiä---tulee tunnistaa ja suojata asianmukaisesti.
Vastaavaa ajattelutapaa on syytä soveltaa paitsi omiin työntekijöihin,
myös asiakkaita ja yhteistyökumppaneita koskevan tiedon kohdalla.

Listaa kaikki yritykselle tärkeät tiedot ja tee suunnitelma niiden
turvaamiseksi. Suunnitelman tulisi sisältää ainakin tiedon käsittelyn
pelisäännöt (miten sitä luodaan, kuinka kauan säilytetään, kuka siihen
saa päästä käsiksi, miten sitä saa muuttaa), tekniset turvatoimenpiteet
ja palautumissuunnitelman kriisin varalle, mikäli tiedolle käy jotakin.

### Tietosuojalaki ja EU:n tietosuoja-asetus GDPR

Suomessa henkilötietojen käsittelyssä on aina noudatettava
tietosuojalainsäädäntöä. Henkilötietoja täytyy käsitellä läpinäkyvästi,
luottamuksellisesti ja turvallisesti. Tietoja saa kerätä vain tiettyjä
ja laillisia tarkoituksia varten, vain siinä määrin ja niin kauan kuin
toiminta sitä vaatii.

GDPR (General Data Protection Regulation) on Euroopan unionin yleinen
tietosuoja-asetus, joka säätelee yritysten henkilötietojen käsittelyä ja
suojelee kansalaisten yksityisyyttä. Henkilötiedoiksi katsotaan kaikki
tiedot, jotka liittyvät tunnistettavissa olevaan henkilöön. Tämä
sisältää esimerkiksi nimet, posti- ja sähköpostiosoitteet,
puhelinnumerot ja paikannustiedot.

Kansalaisilla on oikeus tietää mitä tietoja organisaatiolla on hänestä,
mihin tietoja käytetään, pyytää tietojen korjaamista tai poistamista ja
käsittelyn rajoittamista, siirtää tiedot toisaalle ja vaatia että häntä
koskevat päätökset tekee ihminen. Yritykset ovat velvollisia
toteuttamaan nämä oikeudet ja osoittamaan että noudattavat
tietosuoja-asetuksen säännöksiä. Lainsäädäntö vaatii myös aikaisemmin
kuvatun riskianalyysin henkilötietojen käsittelystä.

Käytännössä henkilötietoja käsiteltäessä täytyy kirjoittaa seloste
siitä, miten tietoja käsitellään. Pienen yrityksen satunnaiseen ja
riskittömään käsittelyyn ei ole välttämättä pakko tehdä selostetta,
mutta mahdolliset velvoitteet on hyvä tarkistaa esimerkiksi
tietosuojavaltuutetun nettisivuilta, joka sisältää selkeät ohjeet
asetuksen täyttämiseksi.

Lähtökohtaisesti tietojen käsittely pitää toteuttaa aikaisemmin mainitut
oikeudet säilyttäen ja kansalaisia informoiden. Kun tietojen käsittelyn
kuvaa kohderyhmille tarkoitettuun selosteeseen ja selittää miten ja
miksi tietoa käytetään, ja minne sitä siirretään, ollaan jo aika
pitkällä. Lisäksi järjestelmällinen tai laajamittainen arkaluontoisten
tietojen keräys vaatii erillisen tietosuojavastaavan nimityksen. Mikäli
tuntuu että tietosuoja-asiat voisivat olla paremmin, eikä asia tunnu
selkeytyvän omin voimin, on aiheen ympäriltä tarjolla paljon apua
erilaisten kurssien ja konsultointipalvelujen muodossa.

Lisätietoja tietosuojavaltuutetun toimistosta, osoitteesta
tietosuoja.fi/gdpr

## Pilvipalvelut ja kyberturvan ulkoistaminen

Jo vitsiksi muodostunut lausahdus "Pilvi on vain jonkun toisen
tietokone" on yhä tavallaan totta, joskin pilviratkaisujen tekniikka
pitää nykyisin sisällään paljon automatisointia, joka parantaa
palvelujen luotettavuutta ja on olemukseltaan erilainen kuin
"tavallinen" tietokone. Se, että palvelu on pilvessä, ei kuitenkaan
suoraan tarkoita, että se olisi varmasti tietoturvallinen ja luotettava;
joskin suurien toimijoiden kanssa toimittaessa voi usein luottaa
perusasioiden olevan kunnossa. On kuitenkin hyvä tiedostaa, että
palvelua käyttämällä antaa luottamuksensa palveluntarjoajaan---ja vain
niiltä osin kuin palveluntarjoaja lupaa tarjota palveluaan.

Pilvipalvelua ostettaessa palvelun tietoturva on toimittajan vastuulla,
ja tämä palvelun toimittamisen ja sen turvallisuudesta vastaamisen
yhteen niputtaminen on usein helpompi ja halvempi ratkaisu kuin oman
palvelun pystyttäminen. Esimerkiksi sähköpostipalvelimen asennus ja sen
toimivuuden ja turvallisuuden takaaminen on massiivinen ponnistus, mutta
sähköpostipalvelun ostaminen kuukausihintaan on helppoa. Kumppanin
valinnan merkitys korostuu, kun hinnan lisäksi arvioidaan myös
toimittajan tietoturvallisuutta ja luotettavuutta.

Monet suuretkin pilvipalveluntarjoajat sanovat käyttöehdoissaan,
etteivät vastaa hävinneestä datasta. Tämä tarkoittaa, että tiedon
varmennus jää asiakkaan vastuulle. Tietojen tallentaminen pilvipalveluun
ei riitä varmuuskopioinniksi. Vaikka useat pilvipalveluntarjoajat ovat
rakentaneet palvelunsa luotettavasti, on aina mahdollista, että tietoja
häviää järjestelmän tai inhimillisen virheen vuoksi. Pilvipalveluun
tallennettujen tiedostojen varmuuskopiot on siis hyvä säilyttää myös
omalla koneella tai ulkoisella kovalevyllä.

Yleisten palvelun turvallisuuteen ja tiedon säilyvyyteen liittyvien
kysymysten lisäksi kannattaa miettiä mitä riippuvuuksia palvelun
käyttöönotto aiheuttaa. Onko palveluntarjoajaa mahdollista muuttaa
myöhemmin? Yksinkertaisten verkkosivujen siirtäminen toiselle
toimittajalle on mahdollista, mutta vain jos käyttöehdoissa mainitaan,
että asiakas omistaa sivuston koodin. Usein siirtyminen eri toimittajien
välillä voi olla työlästä ja hankalaa. Toimittajaa valitessa voi kysyä
suoraan onko muutos myöhemmin mahdollista.

## Kyberturvaymmärryksen kehitys

Klikkaile harkiten, valitse salasanat huolella ja pidä mielessä
mahdolliset huijaukset. Suurin osa tietomurroista tapahtuu huijaamalla
ihminen klikkaamaan huijauslinkkiä tai liitetiedostoa tai kysymällä
tunnuksia näyttelemällä luotettavaa tahoa. Itsensä ja työntekijöiden
koulutus on iso osa kyberturvallisuuden ylläpitoa.

Teknisistä ratkaisuista tärkeimpiä ovat varmuuskopiot, päivitykset ja
suojausohjelmistot. Monivaiheinen tunnistautuminen estää suurimman osan
identiteettivarkauksista, joten se kannattaa ottaa käyttöön etenkin
maineen ja liiketoiminnan kannalta kriittisten tunnusten kanssa.

Ymmärryksen lisäys teknisissä asioissa kannattaa aina. Turvallisuus on
kaikkien vastuulla, puhutaanpa sitten paloturvallisuudesta tai
kyberturvallisuudesta. Henkilöstön koulutus tietoturva-asioihin parantaa
koko yrityksen turvallisuutta, ja esimerkiksi pelisäännöt asiakkaiden
tunnistamisesta kannattaa sopia siten, ettei kuka tahansa voi soittaa ja
kysyä asiakkaan tietoja ilman henkilöllisyyden varmentamista jollain
tavalla.

### Koulutus, etenkin onboarding ja offboarding

Henkilöstön koulutuksessa on hyvä olla muistilista läpikäytävistä
asioista. Onboarding, eli käyttöönottokoulutus pitää sisällään kaiken
tarvittavan uuden työntekijän vauhtiin pääsemiseksi, kuten tarvittavien
tunnusten avaamisen, puhelinliittymien avaukset ja koulutuksen yrityksen
kyberturvasäännöistä.

Samanlainen lista tulee muodostaa myös työntekijän lähtöä varten:
offboarding pitää sisällään kaikkien käytössä avattujen tunnusten,
palvelujen ja avainten sulkemisen. Tämä varmistaa että työntekijän lähtö
ei jätä hallitsemattomia tunnuksia käyttöön. Käynnissä olevat projektit
ja hiljainen tieto pyritään mahdollisuuksien mukaan siirtämään
eteenpäin.

Työntekijän perehdytyksessä kannattaa pitää mielessä ainakin seuraavat
kyberturvaan liittyvät asiat:

-   Hyvän salasanan periaatteet
-   Miten tulkita osoiteriviä ja tunnistaa luotettavat linkit
-   Koulutus kalasteluviesteihin ja siihen missä tilanteissa ja miten
    yhteyshenkilöt täytyy tunnistaa
-   Miten kyberturvallisuuteen liittyvissä kriisitilanteissa toimitaan
-   Sensitiivisen ja yritystoiminnalle kriittisen tiedon käsittelyn
    periaatteet
-   Ulkoisten muistitikkujen ja kovalevyjen käyttösäännöt

## Kyberturva etätöissä

Etätyöskentely on tullut entistä yleisemmäksi työelämässä, mikä asettaa
uusia haasteita kyberturvallisuudelle. Käytettyjen työskentelylaitteiden
tulee olla turvattu, vaikka ne eivät olisikaan pääasiallisia työkoneita.
Yrityksen kannalta on usein kannattavaa tarjota antivirus- ja muu
suojaus myös kotikoneisiin, jos niiltä on tarkoitus käyttää yrityksen
järjestelmiä. Kaikkien yrityksen järjestelmiä käytettävien laitteiden
tulisi sisältää ajanmukaiset tietoturvapäivitykset käyttöjärjestelmiin
sekä samat suojausohjelmat kuin pääasiallisilla työkoneilla.

Videoneuvotteluratkaisu kannattaa valita käyttötarve ja turvallisuus
huomioiden. Turvallisimmillaan yrityksen käyttöön asennetaan oma
tekninen ratkaisu, jolloin tiedot eivät kulje minkään palveluntarjoajan
järjestelmien läpi. Tämä on kuitenkin kallista ja usein yleisimpiä
ratkaisuja hankalampaa, joten jonkin luotettavan toimittajan
järjestelmän käyttö on usein perusteltua, kunhan tiedostetaan että
keskustelut eivät voi sisältää valtionsalaisuuksia. Moni
videoneuvottelujärjestelmä sisältää salauksen tiedonsiirron päästä
päähän (end-to-end encryption), jolloin keskustelut ovat paremmin
turvassa. Joihinkin videopuheluihin voi myös päästä osallistumaan ilman
salasanaa, mikä tulee huomioida. Etenkin suurelle yleisölle jaetut
videoneuvottelulinkit voivat kutsua paikalle häiriköitä, joiden varalta
on hyvä osata potkia häirikkö ulos ja lukita neuvotteluhuone. Myös
yksityisyyteen liittyvät asetukset kuten tallennusmahdollisuudet on hyvä
huomioida.

Toinen keskeinen näkökohta etätyön kyberturvassa on turvalliset
tietoliikenneyhteydet, mikä useimmiten tarkoittaa turvattua pääsyä
yrityksen VPN:ään. VPN luo suojatun yhteyden kotikoneen ja yrityksen
verkon välille, mahdollistaen turvallisen tiedonsiirron ja pääsyn
yritysverkon palvelimiin. VPN on tarpeellinen etenkin, jos päätoimiston
järjestelmiä on tarkoitus käyttää etäältä tai yhteyksiä muodostetaan
ulkomailta tai turvattomista langattomista verkoista, esimerkiksi
kahviloista tai hotelleista.

Tietojen tallennus kotikoneisiin kannattaa miettiä etukäteen. Sopiiko
kotikoneisiin tallentaa yrityksen tiedostoja? Asiakkaiden
henkilötietoja? Miten tiedot varmistetaan ja varmuuskopioidaan? Tiedon
leviämistä kannattaa rajoittaa, mutta usein myönnytyksiä joudutaan
tekemään työnteon sujuvuuden nimissä. Tällöinkin tietoturvariskit tulee
tiedostaa ja hallita mahdollisimman hyvin. Tiedon käsittelyyn kannattaa
luoda selkeät pelisäännöt, jotka käydään yhdessä läpi.

