# Mikä kyberturva?

Kyberturva on laaja aihe, mutta pitää sisällään yksinkertaisia
toimenpiteitä. Tämä opas kokoaa yhteen kyberturvan pelisäännöt
pienyrittäjille ja tavallisille ihmisille. Oppaan alkupuoli käsittelee
pienyrityksille tärkeitä prosesseja ja kyberturvan hallintaa. Oppaan
viimeinen luku kokoaa yhteen kyberturvan tärkeimmät pelisäännöt, jotka
soveltuvat kaikille.

## Tietoturva on nyky-yrittäjän pakollinen taito

Kyberturva pitää sisällään sähköisiin järjestelmiin liitetyn tiedon
suojaamisen eri tavoin. Perinteisestä tietoturvasta kyberturvan erottaa
keskittyminen eritoten sähköisiin uhkiin siinä missä tietoturva pitää
sisällään myös esimerkiksi paperilla olevan tiedon turvaamisen. Tässä
oppaassa käsitellään molempia, joskin painopiste on kyberturvassa.
Tietokoneiden suojaus ja varmuuskopiointi, tietoliikenneyhteydet ja
-laitteet sekä huoli sähköpostilinkkien avaamisessa kuuluvat kaikki
kyberturvallisuuteen. Hyvä kyberturva otetaan huomioon myös yrityksen
toimintamalleissa ja henkilöstön koulutuksessa.

Menneisyydessä yrityksen pääoman suojaamiseksi riitti lukko ovessa ja
kirjanpidon perustaidot. Paperiarkistot ja yritysten tiloissa
sijaitsevat itsenäiset koneet olivat luonteeltaan erittäin
tietoturvallisia. Teknologian kehitys on kuitenkin tuonut mukanaan uusia
riskejä, joihin pitää osata varautua. Työkoneet ovat jatkuvasti kiinni
verkossa, ja yrityksen tiedot liikkuvat usein internetin yli.
Kiristyshaittaohjelmat voivat pahimmillaan kaapata ja poistaa kaiken
yrityksen tiedon ja vaatia rahaa sen palauttamiseksi tai julkaisun
estämiseksi. Palveluja ja jopa rahaa voidaan varastaa sähköisesti.
Haittaa voidaan tehdä jopa vain kiusaksi tai huomion saamiseksi.

Liiketoiminnalle kriittisen tiedon ja toiminnan suojaaminen vaatii
kyberturvan huomioimisen niin tiedon tallennuksessa, siirrossa kuin
käsittelyssäkin. Perusasioiden turvaaminen ei kuitenkaan vaadi
ohjelmointigurua. Riskien tunnistaminen ja maalaisjärki riittävät
pitkälle.

## Hyvät lähtökohdat pienyrittäjän kyberturvaan

Sopivat kyberturvaratkaisut vaihtelevat tilanteen mukaan, eikä raskain
ja kaikkein turvallisin ratkaisu ole aina kannattavin liiketoiminnan
kannattavuuden tai työn sujuvuuden kannalta. Tämä opas on
pienyrittäjille suunnattu selkokielinen kyberturvan ohjekirja, joka
kokoaa yksiin kansiin tärkeimmät pelisäännöt yritystoiminnan
turvaamiseksi. Vaikka osa ohjeistuksesta on suunnattu yrityksille, opas
ja etenkin sen lopussa olevat kyberturvan pelisäännöt pätevät myös
yksityishenkilöille.

Oppaan alussa kerrotaan yleisesti kyberturvasta ja keinoista arvioida
oman yrityksen kyberturvan tasoa. Tämän jälkeen kuvataan kyberturvan
toteutusta ennakoidusti ja kriisitilanteissa, sekä miten kyberturvan
huomioon ottaminen muuttuu liiketoiminnan kasvaessa.

Kirjan loppuosa sisältää hyvän kyberturvallisuuden pelisäännöt---kootut
ohjeet, joilla perusasiat saadaan kuntoon ja pienyrityksen kyberturva
nostettua hyvälle tasolle. Voit avata sivun suoraan ajankohtaisen aiheen
kohdalta, ja napata tärkeimmät vinkit hyötykäyttöön, tai lukea koko
oppaan saadaksesi kokonaiskuvan firman kyberturvan kartoittamiseksi.

## Kyberturvallisuus kehittyy jatkuvasti

Tämän kirjan ei ole tarkoitus sisältää kaikkea tietoa
kyberturvallisuuteen liittyen. Etenkin sähköisiin palveluihin
keskittyvien, arkaluonteista tietoa käsittelevien ja suurikokoisten
firmojen tulee ottaa kyberturvallisuus huomioon laajemmin oman
liiketoimintansa näkökulmasta. Kyberturvallisuus myös kehittyy
jatkuvasti, ja omaa tietämystä joutuu päivittämään tasaisesti.

Hyvää ja ajantasaista lisämateriaalia kyberturvasta löytyy mm.
Kyberturvallisuuskeskuksen nettisivuilta www.kyberturvallisuuskeskus.fi.

