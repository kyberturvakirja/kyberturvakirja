# Kyberturvatoiminta kriisitilanteissa

Kriisit pääsevät usein yllättämään, ja niihin tulee pystyä vastaamaan
nopeasti. Parhaimmassa tapauksessa kriittiset pisteet on tunnistettu
etukäteen, ja stressaavassa kriisitilanteessa voi tukeutua etukäteen
tehtyyn suunnitelmaan.

## Havainnointi

Kyberturvapoikkeaman ensimmäinen havainto voi olla IT-järjestelmän
lamauttava massiivinen tietokato tai vähemmän dramaattinen outo rivi
palvelun käyttötilastoja selatessa. Kriisin voi välttää tai ainakin
hallita paremmin, mikäli kriittiset järjestelmät on suojattu ja
riskeihin varauduttu etukäteen. Aina pahinta ei voi välttää, ja
tietoturvapoikkeamaan täytyy joka tapauksessa reagoida aina.

Tietomurrot havaitaan parhaiten palvelinten lokitiedostoista. Mikäli
lokitiedot on kerätty asianmukaisesti, niihin jää tietomurrosta jälkiä,
jotka on mahdollista tunnistaa. Hyökkäys voidaan myös havaita myöhemmin,
kun jokin järjestelmä lakkaa toimimasta, hyökkääjä lähettää yritykselle
kiristyskirjeen tai järjestelmä tekee jotakin outoa, jota kukaan
työntekijä ei usko tehneensä.

Vuotaneet tunnukset huomataan usein vasta kun tunnuksia käytetään
epäilyttävään toimintaan. Yritys voi saada ilmoituksen tästä
asiakkaalta, yhteistyökumppanilta, sosiaalisesta mediasta tai kenties
omalta some-tililtä huomataan lähtevän erikoisia viestejä.

Palvelunestohyökkäys tapahtuu kuormittamalla palvelua sen kantokyvyn
yli, mikä näkyy palvelun ajoittaisena tai täydellisenä
toimimattomuutena. Yleisesti tietoliikennehäiriöiden vastuu on
IT-palveluntarjoajalla, joten palvelun korjaamisessa tarvitaan tiivistä
yhteistyötä teknisen osaajan kanssa.

## Reagointi, arviointi ja ilmoitukset

Mikäli kyberturvapoikkema liittyy vain johonkin tiettyyn laitteeseen,
saastunut laite kannattaa eristää välittömästi. Vaarantuneiden tunnusten
salasanat tulee myös vaihtaa nopeasti. Laitteita ei kuitenkaan
välttämättä kannata sammuttaa hätäpäissään, jos niiden toiminta voidaan
estää muilla tavoin, sillä tämä voi hävittää tärkeää hyökkäyksen
selvittämiseen liittyvää tietoa. Lentotila tai verkkokaapelin
irrottaminen voi olla paras tapa eristää saastunut laite, ellei se ole
keskeinen. Ota yhteys IT-asiantuntijaasi tai IT-palveluntarjoajaan asian
hoitamiseksi, jos tarvitset ulkoista apua.

Arvioi seuraavaksi mitä on tapahtunut. Selvitä mitä yhteyksiä
poikkeamalla on muihin järjestelmiin: pääseekö altistuneilla tunnuksilla
muualle ja onko tietoja käytetty kalasteluyrityksiin. Listaa
vaarantuneet tunnukset. Haastattele tunnusten käyttäjiä syyllistämättä,
selvittääksesi miten poikkeama on tapahtunut. Käyttäjillä ei välttämättä
ole osuutta poikkeaman aiheutumiseen, mutta heiltä voi saada tärkeää
lisätietoa siitä miten poikkeama on päässyt tapahtumaan. Arvioinnin
edetessä saattaa selvitä, että yhden järjestelmän poikkeama osoittaa
muidenkin järjestelmien altistuneen. Nämäkin järjestelmät tulee eristää
ja tutkia. Mikäli kyse on vakavasta poikkeamasta, tallenna kaikki
selvinnyt tieto, kuten tekniset lokitiedostot, verkosta eristetylle
kovalevylle myöhempää tarkempaa tutkimusta varten.

Ilmoita poikkeamasta tarpeellisille tahoille. Onko henkilötietoja
vaarantunut? Jos on, tee ilmoitus tietoturvaloukkauksesta
tietosuojavaltuutetun toimistolle osoitteessa tietosuoja.fi 72 tunnin
kuluessa. Vaikuttaako poikkeama asiakkaiden, palveluntarjoajien tai
yhteistyökumppanien toimintaan? Ilmoita asiasta ja selvitystyön
edistymisestä heille. Muut toimijat voivat suojata omia järjestelmiään
mitätöimällä mahdollisesti väärinkäytettävät tunnukset, avaimet tai
varmenteet. Mikäli epäilet että on tapahtunut rikos, tee poliisille
sähköinen rikosilmoitus. Epävarmassa tilanteessa poliisille voi silti
vinkata asiasta nettivinkki-palvelussa osoitteessa
poliisi.fi/nettivinkki

On suositeltavaa tehdä poikkeamasta ilmoitus
kyberturvallisuuskeskukselle (kyberturvallisuuskeskus.fi tai
cert@traficom.fi), joka kerää luottamuksellisesti tietoa erilaisista
hyökkäyksistä ja voi konsultoida ilmaiseksi vahinkojen rajaamiseksi ja
tilanteen korjaamiseksi. Tiedottaminen myös auttaa suojelemaan muita
samanlaisilta hyökkäyksiltä ja auttaa kansallisen tilannekuvan
luomisessa.

## Palautuminen

Palautuminen kannattaa aina aloittaa kriittisimmistä järjestelmistä.
Liiketoiminta voidaan parhaassa tapauksessa palauttaa osittain nopeasti
laajempien palautumis- ja selvitystöiden jatkuessa.

Tietomurron tai kryptaushyökkäyksen kohdalla palauta saastuneet
järjestelmät ja hävinneet tiedot varmuuskopioista. Mikäli järjestelmä
puhdistetaan käsin ilman että kaikki saastuneet tiedostot korvataan
puhtailla, on aina mahdollista, että järjestelmään pääsee tunkeutumaan
uudestaan jonkin avatun aukon kautta. Varmuuskopioiden palautuksen
jälkeen on tärkeä asentaa kaikki tietoturvapäivitykset, jotta
järjestelmä ei saastu uudestaan samaa kautta. Jos varmuuskopioita ei
ole, tulee järjestelmä ja tarvittavat ohjelmat asentaa kokonaan
uudestaan. Huomioi myös että saastuneessa järjestelmässä olevia tietoja,
kuten asiakastietoja ja tunnuksia, on voitu muuttaa.

Vuotaneiden tunnusten kohdalla kaikki vuotaneet salasanat otetaan
takaisin hallintaan ja varmistetaan, että tunnukset ovat turvassa.
Salasanat vaihdetaan, sähköpostien kohdalla varmistetaan että outoja
uudelleenohjauksia ei ole voimassa, eikä muita vaarantavia asetuksia
kuten salausavaimia ole muutettu. Palvelimella olevat tiedostot on
parasta palauttaa varmuuskopioista, sillä niihin on voitu lisätä
takaovia ja haittaohjelmia.

Palvelunestohyökkäyksistä palautuminen vaatii paljon teknistä
ymmärrystä, joten toimi yhdessä verkko-operaattorin tai
palveluntarjoajan kanssa. Liikennettä voidaan rajoittaa esimerkiksi
kohdemaan perusteella, ja verkkokonfiguraation avulla voidaan tehdä
järjestelmästä kyvykkäämpi sietämään rasitusta. Oikeiden toimenpiteiden
tunnistaminen vaatii kuitenkin teknistä silmää ja järjestelmän tarkkaa
läpikäyntiä, esimerkiksi lokitiedostojen lukemista hyökkäyksen
identifioimiseksi, jotta toimenpiteet voidaan kohdistaa estämään
hyökkääjät ja päästämään oikeat käyttäjät läpi. Mikäli hyökkäys käyttää
jotain tunnettua haavoittuvuutta, voivat tietoturvapäivitykset auttaa
tilannetta.

## Jälkiselvitys

Liiketoimintojen normalisoiduttua on tärkeä tehdä asianmukainen
jälkiselvitys tulevaisuutta ajatellen. Miten kriisi vältetään
tulevaisuudessa? Päivitä kriisinhallintasuunnitelmat ja tee tarvittavat
tekniset muutokset.

Omaa suojauksen tehokkuutta kannattaa arvioida niin ennalta
varautumisen, hyökkäyksen havaitsemisen kuin hälytykseen reagoinnin
onnistumisen valossa. Mitkä tekniset ja toimintaan liittyvät seikat
johtivat tilanteeseen? Noudatettiinko tehtyjä suunnitelmia käytännössä?
Saatiinko tilanteesta ajantasainen hälytys? Olivatko vastuut selvillä?
Miten viestintä onnistui? Onko tapahtumien kulku selvä ja varautuminen
jatkossa kunnossa?

> Tärkeimmät vinkit
> 
> -   Tunnista tietoturvapoikkeama (pidä silmät auki)
> -   Arvioi ongelman vakavuus
> -   Ilmoita asianosaisille (tietosuojavaltuutettu,
>     kyberturvallisuuskeskus, poliisi, asiakkaat)
> -   Tutki mitä on tapahtunut
> -   Palaudu, korjaa tilanne
> -   Tee jälkiselvitys ja jatkosuunnitelmat

## Ajantasainen ohjeistus ja lisätieto kyberturvakeskuksen sivustolla

Lisätietoja aiheesta löytyy sivustolta kyberturvallisuuskeskus.fi
hakusanalla toimintaohje. Kirjoitushetkellä tarkempaa
palautumisohjeistusta löytyy tietomurtojen, vuotaneiden
käyttäjätunnusten, palvelunestohyökkäysten, kiristyshaittaohjelmien ja
toimitusketjuhyökkäysten varalle.

