# Kyberturvatason arviointi

Tyypillisiä menetelmiä kyberturvan arviointiin ja varmistukseen ovat
erilaiset sisäiset ja ulkoiset selvitykset, auditoinnit ja
sertifioinnit. Alkuun pääsee kuitenkin helposti. Pk-sektorin yrityksissä
kyberturvaan kohdennettavissa olevat resurssit ovat tyypillisesti
rajalliset. Tärkeintä varmistaa, että tärkeät osa-alueet on tunnistettu,
niiden toimenpiteet vastuutettu, ja kriisien varalle on suunnitelmat.

## Kuinka toteutusta ohjataan?

Yrityksen johto voi ohjata kyberturvatoteutusta määrittämällä
tietoturvastrategian ja kirjoittamalla sen pohjalta eri osa-alueille
toimintaa määrittävät tietoturvapolitiikat. Tietoturvastrategian tulisi
olla linjassa yrityksen liiketoimintatavoitteiden kanssa, ja määritellä
selkeät tavoitteet tietoturvalle sekä niiden vastuutuksen.

Kirjallisen ohjeistuksen lisäksi johdon tulee varmistaa, että
toteutukselle on varattu riittävästi resursseja---tarvetta on usein sekä
osaamiselle, työkaluille että työajalle, ja investointeja on tarpeen
tehdä strategian mukaisesti.

Suunnitelmat riskien toteutumisen varalle tulevat erityisesti tarpeeseen
silloin kun ongelmiin törmätään. Valmis suunnitelma varmistaa, että
tilanteeseen osataan reagoida oikein ja ennen kaikkea nopeasti, mikä on
kriisitilanteessa ensiarvoisen tärkeää.

Tilanteen seuranta on tärkeää myös normaalitilanteessa. Tulevatko
päivitykset asennetuiksi aikataulussa? Onko henkilöstö tietoinen
liikkeellä olevista kalasteluyrityksistä? Osataanko käyttäjien
henkilöllisyys tarkistaa asianmukaisesti, kun puhelimessa pyydetään
vaihtamaan salasanaa? Ilman jonkinlaista seurantaa ja mittaristoa
tilannekuvan muodostus on mahdotonta.

## Kyberturvan osa-alueet ja vastuutus

Vaikka kyberturva ulottuu monille työn osa-alueille, kyse on
pohjimmiltaan yksinkertaisesta asiasta. Kyberturvan hallinnassa tärkein
tehtävä on tunnistaa keskeiset riskit, ja ohjata niiltä suojautumista.
Suojautumisen on syytä olla jatkuvaa, sillä teknologia kehittyy ja
muuttuu jatkuvasti. Tästä syystä on erityisen tärkeää vastuuttaa
suojautumistoimet ja päivittää niitä aika-ajoin.

Kattavan kyberturvallisuuden varmistamiseksi organisaation eri
osa-alueet kannattaa käydä läpi osa-alueittain. Organisaation yleinen
kyberturvakulttuuri rakennetaan korkealla abstraktiotasolla, mutta
konkreettiset toimet kohdistuvat kulloinkin pääasiallisesti yksittäiseen
riskikategoriaan. Parhaassa tapauksessa yritys nimeää yhden tai useamman
kyberturvasta vastaavan henkilön osa-alueittain ja kohdistaa vähintään
osan työajasta yksinomaan turvallisuuden ylläpitoa koskeviin tehtäviin.
Ongelmien ennakoinnilla voi jopa säästää työaikaa ja rahaa verrattuna
ongelmien ja mainehaittojen selvittämiseen niiden toteuduttua.

Pk-yrityksissä todellisuus on kuitenkin usein se, ettei
henkilöresursseja ole mahdollista kohdistaa yksinomaan kyberturvaan.
Näin ollen tyypillinen tilanne on, että teknisesti osaava henkilö hoitaa
kyberturvaa oman työnsä ohessa. Rajallinen turvallisuuden ylläpitoon
kohdistettu työaika kuitenkin riittää useissa tapauksissa.

Vastuutusta tukee vastuualueiden selkeä määrittely ja dokumentointi. Jo
yksinkertaisen kyberturvatoimien lokitiedoston kirjoittaminen kutakin
vastuualuetta koskien mahdollistaa kyberturvan ajantasaisuuden
seurannan. Siten vältetään myös henkilöstön vaihtuvuuden ja hiljaisen
tiedon yhdistelmän tuottamat haasteet, joissa henkilöiden vaihtuessa
olennaista tietoa katoaa dokumentoinnin puutteesta johtuen.

> Tärkeimmät vinkit
> 
> -   Käy yrityksen kyberturva läpi osa-alueittain riskien tunnistamiseksi
> -   Vastuuta turvallisuuden ylläpito
> -   Pidä kirjaa toimenpiteistä ja päivitä suunnitelmia tarpeen mukaan

### Henkilöstö

Henkilöstön osaamisen ylläpito on keskeisimpiä kyberturvan osa-alueita,
sillä teknisten ratkaisujen hyödyt voivat mitätöityä inhimillisten
virheiden seurauksena.

Suositeltavaa on järjestää paitsi uusia työntekijöitä koskeva perehdytys
kyberturvaan, myös ylläpitää henkilökohtaista osaamista säännöllisellä
koulutuksella. Jo ymmärrys perustason riskeistä, kuten
kalasteluviesteistä ja hyvistä salasanojen periaatteista vähentävät
potentiaalisia ongelmia merkittävästi. Henkilöstön osaamista voidaan
seurata myös sisäisellä (tarvittaessa ulkoisen toimittajan tuottamalla)
osaamisen testauksella. Käytännössä työntekijöille voidaan järjestää
sähköisiä kokeita, joiden avulla kyetään selvittämään tarkemmin, mihin
osa-alueisiin nämä tarvitsevat täydentävää koulutusta. Koulutuksen ei
tarvitse olla muodollista tai raskasta---pienessä yrityksessä voi
riittää, että ajankohtaisia asioita nostetaan tapetille aika-ajoin
(esim. näittekö että taas tuli kalasteluviestejä---en klikannut
linkkejä), ja yhteisiä suunnitelmia päivitetään esimerkiksi joka kevät.

Hallinnollisesta näkökulmasta on suositeltavaa, että yrityksessä
käytetään mahdollisuuksien mukaan ainoastaan henkilökohtaisia
käyttäjätunnuksia ja pidetään huolta niiden elinkaaren hallinnasta myös
työntekijöiden vaihtuessa. Niin ikään salassapitosopimusten (NDA)
soveltaminen on järkevää ulkopuolisten tahojen aiheuttamien
tietovuotojen ehkäisemisessä.

### Laitteisto ja verkot

Laitteiston osalta on suositeltavaa pitää yllä laiterekisteriä, johon
yritys kirjaa kaikki käytössä olevat tekniset työvälineet ja
verkkolaitteet. Siten kyberturvasta vastaavat tahot pysyvät ajan tasalla
paitsi itse laitteista, myös mm. käyttäjätilien ja laitepäivitysten
ajantasaisuudesta. Rekisterin luominen on käytännön tasolla
yksinkertainen prosessi; yksinkertainen taulukko laitteistosta, niiden
ominaisuuksista, omistajuuksista ja päivitystilanteesta kohentaa
huomattavasti kykyä laitteiston seurantaan.

Laitteistoon kohdistuu paljon erilaisia kyberturvariskejä. Laitevarkaus
voi sekä haitata työn edistymistä että vuotaa arkaluontoista tietoa.
Varmuuskopiointi ja suunnitelma laiterikosta palautumiseksi auttaa
palautumaan yllätyksistä ilman että tietoa häviää. Kovalevyjen salaus
(kryptaus) voi suojata tietojen vuotamiselta varkaustilanteessa.
Kryptauksen toteuttaminen on useimpien käyttöjärjestelmien kohdalla
helppoa toteuttaa, ja hyödyt mm. varkaustilanteissa ovat merkittävät.
Kryptaamattomalla kovalevyllä säilytetyt dokumentit on verrattain
helppoa kerätä erilaisten sovellusten avulla, mutta kryptauksen myötä se
on käytännössä mahdotonta.

Verkkoasetusten kunnostaminen kannattaa tehdä ammattilaisen toimesta
niiden pystyttämisen yhteydessä. Riskianalyysissä kannattaa arvioida
voiko kaikkiin verkkoa käyttäviin laitteisiin luottaa, ja miettiä
pitäisikö osa laitteista olla erillisessä verkossa. Nykylaitteistoilla
verkon segmentointi, eli useamman rinnakkaisen verkon pystytys, on
erittäin helppoa ja estää esimerkiksi hyökkäykset yrityksen
tiedostopalvelimelle samassa verkossa olevan heikon tietoturvan
älyjääkaapin kautta. Verkkoasetuksia ei tarvitse ensimmäisen asennuksen
jälkeen säätää kovin usein, mutta laitteiden tietoturvapäivityksistä
kannattaa pitää huolta, esimerkiksi vaikka vuosikellossa. Jos
päivitykset tilaa IT-ammattilaiselta, voi hän samalla katsoa onko
asetuksiakin syytä päivittää.

### Ohjelmisto

Yksinkertaisia ohjelmiston kyberturvaa tehostavia käytäntöjä ovat
virustorjuntasovellusten ja palomuurien käyttö. Tilanteen hallittua
ylläpitoa ajatellen on laitteiston tavoin järkevää hyödyntää rekisteriä
käytetyistä ohjelmistoista. Ohjelmistorekisteri yksinkertaistaa sekä
työasemille asennettujen ohjelmistojen että palvelinsovellusten
päivitystilanteen seurantaa, joskin suurin osa työasemien
perusohjelmistoista päivittyy automaattisesti.

Yritysten on hyvä määritellä myös ohjelmistojen asennusta koskevat
säännöt ja käytännöt. Perussääntönä on suositeltavaa, että koneille
asennettavien sovellusten määrä pidetään minimissä. Erityistä
varovaisuutta tulee noudattaa muiden kuin yleisesti tunnettujen
ohjelmistotuottajien tarjoamien sovellusten kohdalla. Jokainen
lisäsovellus kasvattaa mahdollisten tietoturva-aukkojen määrää, ja riski
korostuu entisestään, mikäli ohjelmistopäivitysten ajantasaisuudesta ei
ole huolehdittu (ks. ohjelmistorekisteri).

### Tiedonsiirto

Tietoliikenneyhteydet, mukaan lukien sähköpostiliikenne ja verkkosivut,
on tärkeää suojata ulkoisilta tunkeutujilta. Turvallisuuden takaamiseksi
on suositeltavaa hyödyntää lähtökohtaisesti tunnettuja tai muutoin
luotettaviksi osoittautuneita palveluntarjoajia, joiden
kyberturvakäytännöt ovat ajan tasalla.

Fyysisten tiedonsiirtovälineiden, kuten ulkoisten kovalevyjen,
usb-muistien ja tulosteiden kohdalla suositellaan määrittämään selkeät
yrityksen sisäiset käytännöt ja pelisäännöt, koskien käytön
luvallisuutta, suojaus- ja salausmenetelmiä sekä hävityskäytäntöjä.
Ulkoiset usb-muistitikut voivat levittää haittaohjelmia, ja
pienikokoiset laitteet voivat myös helposti hukkua ja vuotaa tietoja.

### Ulkoiset toimijat

Pelkkä sisäisten käytäntöjen turvallisuus ei takaa kattavaa kyberturvaa
verkottuneessa liiketoimintaympäristössä, jossa tietoa välitetään
asiakkaiden, kumppanien tai alihankkijoiden kanssa. Näin ollen yrityksen
on syytä selvittää, ovatko ulkoisten toimijoiden kyberturvakäytännöt
ajan tasalla ja riittävän kattavia.

Ulkoisten toimijoiden kyberturvatason rooli kasvaa silloin, kun käytössä
on jaettuja järjestelmiä. Moni yritys tarjoaa kumppaneilleen ja
asiakkailleen kirjautumista edellyttäviä portaaleja, joiden takana
sijaitsee salattua tietoa. Mikäli ulkoisen toimijan turvallisuustilanne
on heikko, ovat nämä tiedot haavoittuvassa asemassa. On suositeltavaa,
että kumppanien kanssa jaetun informaation laajuus pidetään
mahdollisimman suppeana; määrittele ennakkoon, mikä tieto on yhteistyön
kannalta välttämätöntä. Kaikkien kumppanien ei tarvitse päästä käsiksi
kaikkeen tietoon.

### Fyysinen turvallisuus

Myös fyysinen turvallisuus on olennainen osa yrityksen kyberturvaa.
Laitteisto- ja materiaalivarkauksien ehkäisemiseksi on kannattavaa
hyödyntää paitsi riittäviä lukituskäytäntöjä, myös kulunvalvontaa.
Vastaavasti tulee huomioida, että kukin verkkoon kytketty laite voi
itsessään muodostaa turvallisuusuhan; mm. kameravalvontaa
hyödynnettäessä tulee palveluntarjoajan kanssa selvittää, minkälainen
suojaus laitteisiin on saatavilla ulkopuolisten tunkeutujien
estämiseksi.

Tärkeää on varautua myös tilanteisiin, joissa laitteistoa on jo
onnistuttu varastamaan. Tällöin kriittiseen rooliin nousevat mm. edellä
mainitut salasanakäytännöt, huolehtiminen kovalevyjen kryptauksesta sekä
tulosteiden minimoinnista tai niiden asianmukaisesta säilytyksestä.
Markkinoilla on yleistyvästi tarjolla myös teknisiin välineisiin
kiinnitettäviä seurantalaitteita, jotka varkauden sattuessa voivat
auttaa varastetun omaisuuden paikantamisessa. Lähtökohtaisesti
turvaratkaisut on kuitenkin suositeltavaa määrittää sillä oletuksella,
ettei menetettyä laitteistoa saada takaisin.

## Kyberturvan hallinnan tasot

Kyberturvatason arvioinnin tueksi on olemassa erilaisia mittaristoja.
Tässä opaskirjassa esitellään viisiportainen arviointimalli, jonka
avulla yritykset voivat arvioida turvatasonsa kyberturvan eri
osa-alueilla. Malli pohjautuu NIST (National Institute of Standards and
Technology) kyberturva-aihioon, joka on kokonaisuudessaan luettavissa
osoitteessa https://www.nist.gov/cyberframework.

Suhtautuminen tieturvaan / motto:

-   Vajavainen: Ei meillä tässä suuria riskejä ole. Jotain on tehty.
-   Suoritettu: Olemme selvittäneet riskit ja tehneet oleelliset.
-   Hallittu: Ollaan varauduttu ja prosessit kunnossa; erityisesti
    niihin, jotka on meille kriittisiä.
-   Mitattu: Osa-alueiden turvallisuutta mitataan ja arvioidaan aina kun
    tehdään päätöksiä.
-   Optimoitu: Tietoturva on olennainen ja jatkuvasti kehittyvä osa
    liiketoiminnan johtamista.

### Vajavainen

Vajavainen hallintataso saattaa olla riittävä, jos liiketoiminnan riskit
ovat erittäin pieniä, kyberturvalle ei ole ulkoisia vaatimuksia eikä
yrityksellä oleva tieto vääriin käsiin ajautuessaan voi aiheuttaa
yritykselle tai asiakkaille kriittisiä ongelmia. Turvatoimien
tarpeettomuudesta on kuitenkin miltei mahdotonta olla varma, ellei tee
riskianalyysiä.

Vajavaisesti hallitussa tilanteessa kyberturvaa voi hoitaa joku työnsä
ohessa ja rajallisin aikaresurssein, tai kyberturvatehtäviä ei ole
erityisesti osoitettu kenellekään. Yhdistettynä puuttuvaan tai hyvin
rajalliseen sisäiseen kyberturvaosaamiseen puhutaan vajavaisesta
hallintatasosta.

Vaarana tässä tilanteessa on luonnollisesti se, että olennaisia riskejä
on jäänyt huomaamatta, ja jotakin ikävää pääsee käymään. Vastuu
kyberturvasta on viime kädessä toimitusjohtajalla.

Siirtyminen seuraavalle tasolle: systemaattinen riskianalyysi ja
tietoturvakartoitus.

### Suoritettu

Nimi viittaa siihen, että ainakin kerran on suoritettu systemaattinen
tietoturvakartoitus ja tehty sen osoittamat toimenpiteet. Tällöin on
tunnistettu puutteet ja otettu käyttöön tavanomaiset suojauskäytännöt.
Vastuu on selkeytetty mutta asiaan ei välttämättä vielä kohdistettu
investointeja tai jatkuvia prosesseja, ja tietoturvan jatkuva ylläpito
on haasteellista. Suoritettu-tasoa voidaan pitää kyberturvan
vähimmäisvaatimuksena silloin, kun yritys käsittelee missään määrin
arkaluontoista dataa, jonka leviäminen tai kadottaminen voi johtaa
liiketoiminnallisiin tai henkilökohtaisiin riskeihin.

Tällä tasolla yleisimmät riskit on yleensä tunnistettu ennalta, mutta
järjestelmällisyyden puutteesta johtuen turva ei ole täysin vakaa.
Toiminta on vielä tässä vaiheessa paikoin reaktiivista, eli
kyberturvaongelmiin vastataan vasta niiden tapahduttua. Vaikka yritys
pystyisi tietoturvakartoituksen avulla tunnistamaan sen hetkiset yleiset
riskit, on kyberturva jatkuvasti kehittyvä aihealue, ja ilman jatkuvaa
osaamisen ja tietoisuuden kehittämistä jäävät uusiutuvat riskit
mahdollisesti huomioimatta.

Henkilöstön osaamista tuetaan tällä tasolla tiedotusluonteisesti, mutta
osaamista ei välttämättä testata. Tyypillisesti kyberturvaosaamisen
ylläpito tapahtuu sisäisin voimavaroin, eikä ulkoisia palveluntarjoajia
hyödynnetä laajalti.

Siirtyminen seuraavalle tasolle: käytäntöjen huolellinen dokumentointi
ja toimintatapojen jalkauttaminen organisaation laajuisesti

### Hallittu

Vastuu -- selvitysten luonne -- aikajänne -- ohjaustapa -- osto vs. itse
tekeminen

Hallitulla tasolla kyberturvasta vastaa selkeästi määritetty tai
määritetyt henkilöt joko oman työnsä ohessa tai nimenomaisesti
kyberturvaan keskittyvässä roolissa. Kyberturvaan liittyvät tehtävät ja
prosessit on dokumentoitu, ja niiden tekeminen uudestaan onnistuu
helposti. Työntekijöiden osallisuus kyberturvaan on passiivinen,
tarkoittaen sitä, että vastuu osaamisen ylläpidosta ja tiedonjaosta
keskittyy vastuutetuille henkilöille. Työntekijöiden osaamista saatetaan
kartoittaa ajoittaisesti, mutta osaamisen järjestelmällistä testausta ei
toteuteta.

Siirtyminen seuraavalle tasolle: toimintatapojen kehittäminen sekä
riskien ja osaamisen jatkuva seuranta.

### Mitattu

Mitattu taso kuvaa tilannetta, jossa kyberturvaa ylläpidetään ja
seurataan systemaattisesti ja ennakoivasti. Toimintatavat on
dokumentoitu huolellisesti ja niiden noudattamista monitoroidaan.
Työntekijöille tarjotaan kyberturvakoulutusta ja näiden osaamista
ylläpidetään ja seurataan jatkuvasti sisäisten tai ulkoisten
auditointien avulla.

Vastuu kyberturvasta on kohdistettu ja määritelty selkeästi ja
dokumentoidusti. Kyberturvasta vastaava henkilö tai henkilöt
kommunikoivat aktiivisesti koko henkilöstön kanssa, ja ennalta
tunnistetuista riskeistä informoidaan viiveettä. Dokumentaatiota
ylläpidetään jatkuvasti uusien riskien havaitsemisen myötä.

Sisäinen kyvykkyys ja siihen kohdistuvat rajoitteet on tunnistettu
ennalta, ja ulkoisia palveluntarjoajia hyödynnetään paikkaamaan
osaamista tarpeellisilta osin.

Siirtyminen seuraavalle tasolle: prosessien optimointi ja ennakoivan
kyberturvan jalkauttaminen osaksi koko organisaation kulttuuria

### Optimoitu

Optimoidussa tilanteessa kyberturva on kauttaaltaan jalkautettu
keskeiseksi osaksi organisaation kulttuuria, kattaen paitsi
operatiivisen toiminnan, myös johtamisen toimintatavat. Vastuu koskee
koko organisaatiota: kyberturvasta ja yksittäisistä turvatehtävistä
vastaa yksi tai useampi henkilö, mutta laajemmassa kuvassa kukin
työntekijä on velvollinen paitsi täyttämään organisaation asettamat
vaatimukset, ylläpitämään osaamistaan.

Kyberturvatietoisuutta pidetään yllä jatkuvasti ja järjestelmällisesti,
ja koko henkilöstön osaamista seurataan säännöllisin väliajoin.
Auditoinnit on toteutettu luotettavien ulkoisten organisaatioiden
toimesta, yrityksen kyberturvan tilannekuvaa päivitetään jatkuvasti ja
toimintatapoja päivitetään mahdollisiin tuleviin uhkiin reagoiden.
Riskien ennakointi on korkealla tasolla ja käytäntöjen dokumentointi on
jatkuva prosessi.

## Kyberturvatason arviointi

Kaikkien yritysten ei ole välttämätöntä edetä korkeimmille tasoille,
joilla myös liiketoiminnan johdon ja asiantuntijoiden aikaa
päätöksentekoon alkaa kulua enemmän. Varautumisen taso tulee sovittaa
tunnistettuihin riskeihin.

Olennaisinta on, että yritys kykenee seuraamaan kyberturvansa tilaa
omalle toiminnalleen riittävällä tasolla, kriittisimmät sudenkuopan
välttäen. Sopivan hallintatason valinta viime kädessä yrityksen oman
päätöksenteon varassa.

Avainasia on selvittää kriittisimmät riskit omalla kohdalla, ja varautua
niihin. Mikäli datan menettäminen tai leviäminen ei vaarantaisi
liiketoimintaa tai yksilöitä, ei kyberturvaan ole välttämätöntä
kohdentaa laajamittaisia panostuksia. Vastaavasti kriittistä tai
arkaluontoista tietoa käsitellessä panostus kyberturvallisuuteen on
lähes välttämätöntä.

## Sertifioinnit

Erilaiset sertifioinnit ovat hyödyllisiä, erityisesti mikäli yritys
käsittelee sensitiivistä tietoa tai toimii turvallisuusalalla. Usein
sertifioinnin tarve nousee kuitenkin ajankohtaiseksi vasta, kun
asiakkaat kysyvät niiden perään. Perusasiat voi laittaa kuntoon myös
ilman ulkopuolista sertifiointia. Tässä muutama tunnetuimmista:

**ISO 27001** on kansainvälinen standardi, johon sisältyy laaja
joukko vaatimuksia ja suosituksia, jotka koskevat organisaation
tietoturvallisuuden hallintaa. [NIST CSF]{.textbf}, eli National
Institute of Standards and Technologyn kehittämä tietoturvakehikon
arviointimalli (Cybersecurity Framework Assessment), pitää sisällään
joukon käytäntöjä ja menetelmiä tietoturvallisuuden kehittämiseen ja
ylläpitoon. **CIS Controls** (Center for Internet Security
Controls) tarjoaa konkreettisia suosituksia ja ohjeita
tietoturvatoimenpiteiden toteuttamiseen. Cloud Security Alliancen
kehittämä Cloud Controls Matrix (**CSA CCM**) auttaa
organisaatiota arvioimaan pilvipalvelujen tietoturvaominaisuuksia niitä
hankittaessa ja käytettäessä.

Mainituista sertifioinneista löytyy helposti lisätietoa internetistä ja
niiden hankkimiseen voi ostaa apua kotimaisilta konsulteilta.

